---
title: Il tunnel carpale
publishDate: 2025-12-15T00:22:00
---
# **QUANDO STRINGERE I PUGNI NON È PIÙ POSSIBILE: IL TUNNEL CARPALE**

Si sente spesso parlare di “**sindrome del tunnel carpale**”… ma cos’è effettivamente il tunnel carpale?

Si tratta di un “canale” situato nel polso che comprende le ossa carpali e il legamento traverso del carpo; al suo interno passano strutture nervose, vascolari e tendinee. (Raggi, 2006)

## **COS’È LA SINDROME DEL TUNNEL CARPALE?**

Per **sindrome del tunnel carpale&#160;**si intende una riduzione di questa particolare struttura, con conseguente compressione del nervo mediano e quindi **perdita di sensibilità e forza nelle dita, formicolii e dolore.**

I primi sintomi possono manifestarsi come**&#160;gonfiore e/o intorpidimento alla mano**, in particolare alle prime tre dita, e una sensazione di “goffaggine” nei movimenti, specialmente al mattino e durante la notte.

Contemporaneamente a questi sintomi locali, possono insorgere anche una**&#160;condizione di insensibilità o situazioni dolorose** che coinvolgono l’intero braccio, come tendiniti, borsiti ed epicondiliti.

### **COME SI SVILUPPA QUESTA PATOLOGIA E PERCHÉ?**

Va detto innanzitutto che i muscoli del corpo sono tra loro collegati, come anelli di una catena, e organizzati in gruppi che prendono appunto il nome di**&#160;“catene muscolari”.**

Tutto quello che succede ad un distretto muscolare si riflette perciò inevitabilmente sul resto del corpo, con modalità e intensità differenti. (Raggi, 2004)

Un esempio è proprio la sindrome del tunnel carpale, che si manifesta come conclusione finale di problematiche la cui origine potrebbe risiedere in raccorciamenti muscolari a livello del collo o del braccio. (Raggi, 2006)

I risultati di recenti studi mostrano una **correlazione tra l’insorgenza di questa condizione patologica e lo svolgimento di lavori ripetitivi&#160;**che implicano movimenti continui di flessione ed estensione del polso (e in misura minore anche di flessione delle dita).

Si parla inoltre di **un’incidenza circa tre volte più elevata nelle donne** e viene indicata come fascia di età maggiormente colpita in entrambi i sessi quella compresa tra i 40 e i 60 anni.

Altro dato interessante è che **nel 70% dei casi la patologia risulta bilaterale**, coinvolge cioè entrambi gli arti, con una prevalenza della mano dominante, e i sintomi tendono ad acuirsi nei periodi freddi.

## **LA DIAGNOSI**

Quando un paziente lamenta formicolii/parestesie e/o dolore, spesso irradiati all’avambraccio e manifestati per lo più in orario notturno o mattutino, la diagnosi di sindrome del tunnel carpale è la più probabile.

Uno strumento importante nella diagnosi precoce di tale sindrome è **l’ecografia**, accompagnata da un **esame obiettivo neurologico&#160;**che valuti forza, riflessi osteo-tendinei e sensibilità, e da un esame EMG-ENG (elettromiografico-elettroneurografico) per stabilire l’effettività e la gravità della condizione e per escludere compromissioni nervose a svariati livelli. (Raggi, 2004)

In Italia,**&#160;i livelli di gravità riconosciuti di questa sindrome sono sei**:

dal **1° negativo** (sintomi presenti, a volte anche molto acuti, ma esame EMG-ENG negativo) **fino al 6°,&#160;**caratterizzato da **estrema atrofia dell’eminenza tenar** (alla base del pollice), con significativo **rimpicciolimento del muscolo alla base del pollice, il quale a causa di un “overuse” finisce per divenire costantemente teso e per retrarsi.**  (Raggi, 2004)

## **IL TRATTAMENTO**

Secondo la letteratura classica esistono **due possibili trattamenti: conservativo e chirurgico.**

### TRATTAMENTO CONSERVATIVO

Comprende le terapie classiche come ultrasuoni, ionoforesi e laser, le quali tuttavia non agiscono sulla causa della sindrome, ma ne alleviano solamente i sintomi; a volte può essere sufficiente cambiare modalità di svolgimento dell’attività lavorativa per ottenere miglioramenti.

### TRATTAMENTO CHIRURGICO

Prevede un**&#160;intervento della durata di circa 10 minuti&#160;**che consiste nel taglio del legamento traverso del carpo, talvolta associato a neurolisi (asportazione di eventuali aderenze) e conseguente convalescenza di venti giorni circa (variabile a seconda della modalità di intervento, tradizionale o endoscopica). Anche in questo caso, tuttavia, si va ad eliminare l’effetto senza indagare né tantomeno eliminare la causa scatenante.

Esiste poi **un’altra tecnica conservativa in ambito posturologico: il Riequilibrio Posturale ad Approccio Globale**.

Se diagnosticata in tempo, **questa patologia può essere affrontata con successo attraverso questo tipo di trattamento**, grazie al quale è possibile in molti casi ottenere un recupero completo della funzionalità della mano e la totale scomparsa dei sintomi.
